---
layout: default
title: Esplorazione dei Dungeon
parent: Guida del Custode
grand_parent: Seconda Edizione
---

# Esplorazione dei Dungeon

## Principi

- Spiega sempre chiaramente cosa sta per succedere. Quel barile in fiamme sembra stabile o pronto a esplodere da un momento all’altro?
- Ripeti spesso cosa c’è attorno ai personaggi: dove si trovano nello spazio, cosa sentono, cosa vedono.
- Descrivi prima le minacce evidenti e i PNG, poi passa agli oggetti distintivi e memorabili presenti nella stanza.
- Non dire ai personaggi come dovrebbero sentirsi, e racconta solo ciò che sta succedendo _adesso_, davanti ai loro occhi.
- Dai indizi su cosa si trova oltre il prossimo corridoio: odori, suoni, dislivelli.
- Assicurati che i giocatori sappiano sempre _a che punto sono nel Ciclo del Dungeon_: chi ha già agito, chi deve ancora fare qualcosa, ecc.
- Il prezzo dell’esplorazione si paga a turni. Se il party si trattiene troppo a lungo in un luogo, agisce senza cautela, fa rumore o entra in una nuova zona, rischia un tiro sulla tabella degli Eventi del Dungeon. I giocatori devono sempre sapere quando stanno “spendendo” un turno.

## Esempio di Esplorazione di un Dungeon

Wolfram, Lucius e Freya sono entrati nel primo livello di **Ein Eyton**, un tempio nella foresta che, secondo le leggende, ospitava un famigerato culto della morte. Ogni personaggio ha una torcia, ma solo **Wolfram** l’ha accesa. Non ci sono altre fonti di luce, se non la Luna nel cielo notturno. La prima stanza è descritta così:

### Il Cortile

Un ampio cortile esposto **all’aria aperta**. Il **suolo** è sabbioso e irregolare. Delle **macerie** si ammassano al centro della stanza. Una **statua** a grandezza naturale con un bidente è posizionata esattamente al centro. Una **porta** di legno verso Est è chiusa con una catena di ferro. Un arco in pietra aperto conduce a Ovest.

- **Aria**: Il tetto è crollato, e la luce lunare filtra illuminando la stanza.
- **Suolo**: Brilla alla luce. Un’occhiata più attenta rivela che la “sabbia” è in realtà polvere d’ossa.
- **Macerie**: Frammenti di statue a forma umana.
  - Un gioiello rosso brilla stretto in un pugno di pietra.
- **Statua**: Una delle orbite è vuota, l’altra contiene un gioiello rosso.
  - Rappresenta la Dea della Morte del culto, deturpata dal tempo. Se l’occhio rimasto viene rimosso, la statua prende vita e sferra un colpo con il bidente infliggendo d6 danni alla FOR. Il contatto con il bidente pietrifica la vittima.
  - Se il gioiello recuperato dalle macerie viene inserito nella statua, non succede nulla. Ma se viene rimosso di nuovo, la statua reagisce come sopra.
- **Porta**: Porta al Magazzino. Il legno è quasi completamente marcito, con crepe visibili ovunque. La catena di ferro è chiaramente arrugginita.

**Custode**: _"Entrate in un ampio cortile illuminato dalla luce lunare che filtra dal tetto crollato. Il suolo è sabbioso e scintilla di bianco gessoso sotto la luna. Al centro, delle macerie si accumulano attorno a una statua raffigurante una donna armata di bidente. A Est c’è una porta di legno chiusa e incatenata, mentre un arco aperto conduce a Ovest, in un tunnel oscuro. Che fate?"_

> **I personaggi dichiarano le loro azioni.**

**Wolfram**: _"Controllo la stanza per cercare indizi sul suo scopo, iniziando da quel terreno che luccica."_  
**Lucius**: _"Io do un’occhiata alla **porta** di legno, voglio cercare di capire cosa c’è dall’altra parte."_  
**Freya**: _"Io invece voglio osservare meglio quella **statua**. Che riesco a capire senza avvicinarmi troppo?"_  

**Custode**: _"Ok, partiamo da **Wolfram**. La sabbia è bianca, granulosa, e chiaramente non viene da nessuna spiaggia di queste zone. Iniziando da un piccolo rigonfiamento nel terreno, ti accorgi che è un cranio umano mezzo marcito: questa 'sabbia' è in realtà polvere d’ossa! Cosa fai ora?"_

**Wolfram**: _"Bleah. La smuovo un po’ con la punta della spada. C’è nascosto qualcosa nella polvere? Qualcosa di prezioso, magari?"_

**Custode**: _"No. Però almeno ti convinci che il suolo è sicuro. E il tuo turno finisce qui!"_

> **Il Custode passa poi a descrivere l’azione di un altro personaggio, visto che stanno avvenendo più o meno contemporaneamente.**

**Custode**: _"Vediamo cosa sta facendo **Lucius**."_

**Custode**: _"**Lucius**, la **porta** è chiusa, antica, e in parte marcita. Ha una serratura in ferro arrugginita. Che fai?"_

**Lucius**: _"Non ho grimaldelli, quindi appoggio l’orecchio alla porta per sentire se c’è qualcosa dall’altra parte."_ 

**Custode**: _"Appoggi l’orecchio e senti solo un leggero fruscio dall’altra parte."_ 

**Lucius**: _"E la serratura? È messa così male da poterci sbirciare attraverso? Oppure ci sono fessure nel legno? Dicevi che la porta era marcia."_ 

**Custode**: _"La serratura è ancora integra, ma troppo buia per vedere attraverso. Potresti illuminarla, oppure guardare da una delle fessure del legno."_ 

**Lucius**: _"Allora accendo la **torcia** e la sollevo per vedere meglio."_ 

**Custode**: _"**Lucius**, attraverso le crepe vedi un pavimento di cemento grigio. Qualcosa brilla a terra, riflettendo la luce tremolante della torcia. Sembra un’impronta grande e bagnata!"_

**Lucius**: _"Ah! Avverto subito gli altri."_ 

**Custode**: _"Ricevuto. Ora vediamo cosa riesce a scoprire **Freya** sulla statua."_ 

**Freya**: _"Giusto, ricordate che non voglio avvicinarmi troppo."_ 

**Custode**: _"Ti avvicini fino a circa un metro e mezzo dalla statua. Il volto è scheggiato, e uno degli occhi è completamente mancante. Nell’altro, invece, c’è incastonato un bellissimo gioiello rosso. La statua impugna un bidente bianco. Vuoi interagire con la statua o passare oltre?"_

**Freya**: _"È inquietante! Passo, almeno finché non capiamo meglio che funzione aveva questa stanza. Voglio dare un’occhiata alle macerie di cui parlavi prima."_ 

**Custode**: _"Ti sposti verso le macerie accanto alla statua. Sembrano molto pesanti e difficili da spostare. Alla luce della torcia di **Wolfram**, noti qualcosa di rosso e lucente tra le fessure della pila. Che fai?"_

**Freya**: _"Ovviamente indago meglio!"_

**Custode**: _"Guardando da vicino, trovi un gioiello rosso stretto nel pugno di pietra di una statua. Sembra valere almeno 75po, e occuperebbe uno slot intero."_ 

**Freya**: _"Lo voglio. Posso estrarlo facilmente?"_

**Custode**: _"Le dita sono ben strette attorno al gioiello; dovrai faticare per tirarlo fuori o spendere un turno in più per farlo con calma. In entrambi i casi, probabilmente scatterà un tiro sulla tabella degli eventi del dungeon."_ 

**Freya**: _"Dannazione. Ok, lo faccio il più in fretta possibile: uso il bordo del mio pugnale e un pezzo di pietra per far leva. Rumore o non rumore, me lo porto via."_ 

**Custode**: _"Ok, vediamo quanto rumore fai..."_

> **Il Custode tira sulla tabella degli Eventi del Dungeon: Ambiente.**

**Custode**: _"Il rumore metallico che fa **Freya** mentre lavora rimbomba contro le pareti scoperte del cortile. Una tegola cade dal muro Est rompemdo il silenzio e rimbalzando sul pavimento di pietra. Lucius, senti dei fruscii che si fanno sempre più vicini  dalla porta dietro di te! Ed è proprio in quel momento che il gioiello si stacca."_ 

**Custode**: _"E con questo, il ciclo si conclude. Che volete fare adesso?"_

**Lucius**: _"Uhm, c’è qualcosa che si sta avvicinando. Possiamo andarcene SUBITO, per favore?"_

**Freya**: _"Metto il gioiello nello zaino al volo."_ 

**Wolfram**: _"Direi di infilarci sotto quell’arco di pietra a Ovest. Possiamo sempre tornare qui più tardi, quando usciamo."_ 

**Freya**: _"Aspetta un attimo… e se questo gioiello andasse nell’occhio della statua? Potrebbe aprire una porta segreta!"_

**Lucius**: _"Sei impazzita? Per quel che ne sappiamo, la statua si animerebbe e ci farebbe a pezzi!"_

**Freya**: _"Oppure ci aprirebbe un passaggio nascosto."_ 

**Wolfram**: _"Basta, per ora andiamocene. C’è qualcosa dall’altra parte di quella porta, e io NON ho intenzione di scoprire cosa."_ 

> **Il party si allontana verso la sala adiacente e l’avventura continua.**
